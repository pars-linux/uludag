PARDUS Çalışan CD 1.0 Kullanım Kılavuzu

1 Pardus Çalışan CD

Pardus Çalışan CD, Ulusal Dağıtım Projesi tarafından Türkiye'deki bilgisayar kullanıcılarının proje hakkında fikir sahibi olması ve geri bildirimde bulunması için hazırlanmıştır. Çalışan CD kurulum gerektirmeden kullanılabilir, diskinizdeki bilgilere zarar vermez.

Çalışan CD, kendisini deneyenlerin eleştirileri ve görüşlerini zamanında alabilmek ve kurulan hali hazırlanırken nelere dikkat edilmesi gerektiğini net bir şekilde görebilmek için size ulaştırılmaktadır.

Pardus Çalışan CD içerisinde Linux (2.6.10) çekirdeği, KDE 3.3.2 masaüstü ortamı, ofis araçları (OpenOffice 1.1.4), İnternet araçları, çokluortam ve grafik araçları ve oyunların yanı sıra ÇOMAR yapılandırma yöneticisi, Kaptan Masaüstü ve Tasma gibi yardımcı araçların ön sürümleri yer almaktadır ve görüşlerinize sunulmuştur. Pardus'u deneyebilmek için gerekli olan en düşük donanım özellikleri şöyledir: 

* Intel Pentium 2 ve üstü işlemci
* 128 MB (256 ve üstü tavsiye edilir)
* CD-ROM okuyucu (4x ve üstü)

2 Pardus Çalışan CD'yi Edinmek

Pardus Çalışan CD'ye sahip değilseniz, CD'nin ISO imajını ftp://ftp.linux.org.tr/pub/mirrors/pardus/pardus-calisan_cd-1.0.iso bağlantısından bilgisayarınıza indirebilirsiniz. İndirdiğiniz dosyanın bütünlüğünü kontrol etmek ve indirme işlemi esnasında herhangi bir zarar görmediğinden emin olmak için http://www.uludag.org.tr/uludag/md5summer.exe adresindeki program yardımı ile dosyanın özetinin ftp://ftp.linux.org.tr/pub/mirrors/pardus/pardus-calisan_cd-1.0.md5sum adresindeki dosyanın içeriği ile aynı olduğunu teyyid ediniz. Eğer özetler aynı değilse, bu, ISO dosyasını indirmeniz esnasında bağlantıdaki bir sorun nedeni ile bilgisayarınızdaki kopyanın zarar görmüş olduğu anlamına gelir. Böyle bir durumda, indirdiğiniz bozuk dosyayı CD'ye yazmayıp yeniden indirmeniz gereklidir. Linux kullanıcıları md5 özeti alma işlemini "md5sum" isimli uygulama ile yapabilirler. 

İndirdiğiniz dosyanın özetinde bir sorun yoksa, artık ISO dosyasını CD yazıcınız aracılığı ile yazabilirsiniz. ISO, bir CD dosya sistemi türüdür, bu yüzden onu arşiv araçları ile açmamanız, ya da bu dosyayı CD içerisinde kopyalamamanız gerekir. Aksi taktirde CD'niz başlatılabilir (bootable) olmayacak ve Pardus başlamayacaktır. CD yazmak için kullandığınız uygulamanın yardım menülerinden ISO imajların nasıl yazıldığını bulup yönergeleri takip edin.

3 Pardus İle çalışmaya başlamadan önce

Pardus ile çalışmaya başlamak için bilgisayarınızın BIOS ayarlarını kullanarak bilgisayarın CD'den başlamasını sağlamanız gerekmektedir. Bunun için anakartınızın BIOS ayarlarında bilgisayarın açılması için denenecek ilk aygıt olarak CDROM sürücünüz seçili olmalıdır. Öte yandan dizüstü bilgisayar kullanıcılarının, bilgisayarlarlarının üreticilerinin belirlediği özel tuş kombinasyonlarını kullanarak başlangıç aygıtını seçmeleri gerekiyor olabilir. Denediniz fakat başarılı olamadıysanız ya da nasıl yapılacağını bilmiyorsanız, anakartınızın kitapçığından bilgi alabilirsiniz.

Eğer BIOS ayarlarınız doğru ise bilgisayarınızı Pardus ile açmak için elinizdeki Pardus CD'sini CD sürücünüze yerleştirmeniz ve bilgisayarınızı yeniden başlatmanız yeterlidir.

Bu aşamada bilgisayarınız diskiniz üzerinde kurulu işletim sistemi ile normal şekilde açılıyorsa bu BIOS ayarlarınızı yapamadığınıza ya da CD'yi doğru bir şekilde yazamadığınız anlamına gelir.

4 Pardus başlarken
 
Bilgisayarınız CDROM sürücüsün içindeki Pardus ile açılmaya başladıktan çok kısa bir süre sonra ok tuşları ile hareket edebildiğiniz ve ENTER tuşu ile seçebileceğiniz aşağıdaki seçeneklerin bulunduğu bir menü ile karşılaşırsınız:

Pardus Linux

Pardus Linux (HT ya da minimum 2 CPU sistemler)

Pardus Linux (minimum ayarlar [vesa=standart])

Pardus Linux (minimum ayarlar [acpi=off, apm=off, vesa=standart])

İlk seçenek öntanımlı olarak verilen seçenektir ve yüksek olasılıkla sizin için uygundur. İkinci seçenek, birden fazla işlemcisi olan bilgisayarlar, üçüncü ve dördüncü seçenek ise eski ya da sorun çıkma ihtimali yüksek olan diz üstü bilgisayarlar ve kimi masaüstü sistemler için konulmuş seçeneklerdir. Bu seçeneklerden birisini seçmenizin ardından Linux çekirdeği bilgisayarınızın belleğine yüklenmeye başlar, çok kısa bir süre sonra karşınıza açılış işleminin ne kadarlık kısmının tamamlandığını gösteren bir durum çubuğu ile beraber Pardus'un turuncu renkteki sunum ekranı gelir. Eğer ekranınız kararır ve uzun süre yanıt vermezse bilgisayarınızın RESET düğmesine basarak, başlangıçta karşınıza çıkan menüdeki seçeneklerden 3 ve 4'sü ile yeniden açmayı deneyiniz. 

Açılışın son evresinde yeşil renkli sunum ekranı kapanarak masaüstü ortamı açılmaya başlar. Bu esnada eğer monitörünüz kararır ya da "signal out of range" mesajı alırsanız CTRL, ALT ve - tuşlarına aynı anda basarak öntanımlı çözünürlüğü düşürmeyi deneyiniz. Grafik ortam açıldıktan sonra, sistem çekmecesindeki ufak ekran yapılandırma aracı ile istediğiniz çözünürlükte çalışmaya devam etmek için gerekli ayarı yapabilirsiniz.

Daha sonrasında masaüstü ortamının açılış ekranı gelecek ve nihayet masaüstü tam olarak açılacaktır.

5 Pardus ile Çalışmak...

Masaüstü ortamının tam olarak açılması ile Kaptan Masaüstü sizi fare ve masaüstü duvar kağıdı seçimi başlangıç ayarlarınızı yapmanız için karşılayacaktır.

Ayarladığınız duvar kağıdı ile tam olarak açılmış olan Pardus masaüstünde Başlangıç, Aygıtlar, Yerel Ağ, Belgelerim, Pardus, Masaüstü Paylaşımı ve Çöp simgeleriyle karşılarırsınız, simgelerin işaret ettiği uygulamalara üzerilerine çift tıklayarak ulaşabilirsiniz. "Aygıtlar" simgesi, bilgisayarınıza bağlı saklama aygıtlarını gösterir ve bu aygıtlar üzerindeki dosyalara erişmenizi sağlar. Bu sayede diskleriniz içerisindeki dosyaları görüntüleyebilir ya da Pardus ile çalışırken kaybetmek istemediğiniz dosyaları disklerinize saklayabilirsiniz. Pardus simgesi ile, bu kılavuzun, Ulusal Dağıtım Projesi'nin amaçları ve proje geliştiricilerinin iletişim bilgilerinin bulunduğu yerel bir web sayfası açılır.

Araç çubuğunun sağ tarafında ses seviyesini, ekran boyutunu ve klavye düzeninizi tıklayarak ayarlayabileceğiniz uygulamacıklar bulunur. Araç çubuğunun solunda ise Pardus logosuna tıklayarak başlangıç menüsüne ulaşabilirsiniz.

Ekranın sol alt köşesindeki Pardus Logosunu tıklayarak eriştiğiniz başlangıç menüsü, Pardus için özelleştirilmiş bir menüdür. Bu Menüde Programlar seçeneği ile Pardus'ta bulunan yazılımlara erişebilirsiniz. Ayrıca menüden Pardus Yapılandırma Merkezi TASMA'ya ulaşarak Pardus ile ilgili öntanımlı yapılandırma seçeneklerini düzenleyebilirsiniz.

Pardus Çalışan CD'nin ön tanımlı kullanıcısının adı uludag'dır. Aynı zamanda hem öntanımlı hem de yönetici (root) kullanısı parolaları "uludag" dır. Komut Çalıştır'ı kullanarak konsol uygulamasına geçtiğinizde ya da oturumu kilitlediğinizde bu parolaya ihtiyaç duyacaksınız.

Artık Pardus ile ilgili genel bilgiye sahipsiniz, Pardus'u rahatça kullanabilirsiniz. Pardus ile iyi eğlenceler!!
