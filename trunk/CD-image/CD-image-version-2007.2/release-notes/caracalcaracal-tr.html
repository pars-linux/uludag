Caracal caracal

Vahşi kedi ailesinde hiçbir kedi bu kadar Türk değildir... Türkleri tarih boyunca gittikleri her yerde izleyen bir kedi olan Caracal caracal, bilimsel literatürdeki Latince adını da aslında Türkçe bir kelimeden almış: Karakulak!

Caracal caracal'ın kulaklarında, avını bulabilmesine yardım eden 20 ayrı kas vardır. Kulaklarının ucundaki püskülleri ise avının tam yerini saptamasına yardım eder. 

Orta Asya, Ortadoğu ve Afrika'da yaşayan Caracal caracal, dış görünümü ile vaşağa benzese de aslında tamamıyla farklı bir vahşi kedi türüdür. Çok hareketli, orta büyüklükte bir kedidir. Her ne kadar küçük kedi kategorisinde sayılsa da, küçük kediler arasında en ağır ve en hızlı olanıdır. Karakulak 65-75 cm boyundadır ve 30 cm uzunluğunda kuyruğuyla boyu 1 metreyi bulur. Erkek olanları yaklaşık 13-18 kilogram ağırlığa sahiptir. 

Avrasya vaşağına benzeyen Caracal caracal, uzun zaman vaşağın yakın akrabası zannedildi. Son dönemde yapılan DNA araştırmaları, Karakulağın vaşakla bir akrabalığı olmadığını ancak Afrika yaban kedisiyle akraba olduğunu ortaya koymuştur. Vaşaktan daha uzun ve ince bacaklara sahiptir. Kürkünün rengi değişkendir: şarap kırmızısı, gri veya kum rengi olabilir.

Caracal caracal daha çok kuru steplerde ve ormanlık alanlarda yaşar. Dağlık bölgelerde de kolaylıkla yaşamını sürdürebilir. Çevresel koşullara mükemmelen uyum gösterdiği için kurak bölgelerde uzun süre boyunca su içmeden yaşamına devam edebilir. Gece avlanmayı tercih eder. Daha çok küçük canlılarla beslense de ceylan, antilop hatta büyükbaş hayvanları da avladığı görülür. Leoparlara benzer şekilde avını bazen ağaç dallarında daha sonra yemek üzere saklar. İyi bir avcı olmanın çok ötesindedir. İnanılmaz hızlı hareket eder ve tek sıçrayışta birden fazla kuş yakalayabilir. 

Caracal caracal soyu tehlikede olan canlı türleri arasındadır. Çok kolay evcilleştirilebildiği için Caracal caracal, evde beslenebilir. Geçmişte bu kedi türünün İran ve Hindistan'da evcilleştirilerek "av kedisi" olarak kullanıldığı bilinmekte. Güney Toroslar, Konya Havzası ve Güneydoğu Anadolu'da yaşadığı sanılan Caracal caracal, Türkiye'de ilk olarak 1997 yılında Atlas dergisinden Batur Avgan tarafından görüntülendi. WWF Türkiye'nin işbirliğiyle masaüstünüze yerleşen Caracal caracal fotoğrafı, Martin Harwey tarafından çekildi. 
