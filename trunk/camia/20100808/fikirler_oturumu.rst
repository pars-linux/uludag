Pardus Love & Hate Oturumu Toplantı Notları:
--------------------------------------------

**Yöneten:** Anıl Özbek ve Koray Löker

Yöntem olarak oturum başında her bir katılımcıdan kağıtlara Pardus ile ilgili olumlu ve olumsuz fikirlerini belirtmeleri istendi Tanınan sürenin ardından toplanan kağıtlarda birden fazla kişi tarafından dile getirilen mesajlar arasında şunlar olduğu görüldü.

#. Pardus projesi kendini yeniliyor.
#. Yerel sorunlara ağırlık veriliyor.
#. Masaüstü ortam için tam bir sistem veriliyor.
#. Kendi teknolojileri başarılı ve çağa uygun.
#. KDE ile etkin iş birliği içinde.

Olumsuz özelliklerle ilgili yapılan derleme çalışması sonucunda fikirlerin genel olarak üç ana grupta toplantığını görüyoruz. Bunlar:

#. Bazı yönetsel ve teknik konularda birbirimize fikir sormadan karar alıyoruz. Herkes görüşünü söylüyor ama hiç bir zaman bir karara varamıyoruz. Bazı kararlarsa birileri tarafından alınıyor ve geri kalana tebliğ ediliyor. 

#. Geliştirilerle kullanıcı ve katkıcı arasında iletişim kopuk / yeterli değil. UEKAE personeli dışarıdan olan katkıyı önemsemiyor. Üslup konusunda ciddi sıkıntılar var. Dışarıdan biri katkı vermek istediği zaman UEKAE personelinden cevap beklemek zorunda kalıyor.

#. Tartışmalar kişisel alanlara kayıyor. Kişiselleşmiş tartışmalar listeyi takip etmeyi zorlaştırıyor. İletişim eksikliğimiz var ve empati yapmıyoruz. UEKAE çalışanlarının da listeye bireysel üye olduğu unutuluyor.

Bu üç konuyu takip eden diğer konularsa şunlar oldu:

#. Karar alma konusunda süreçlerde eksiklik var ama en azından şu anda bunun farkıonda olup da süreçleri düzeltmeye çalışan insanlar var.

#. Türkiye'de yer alan diğer özgür yazılım grupları ile çalışmalar çok az.

#. Sorumlulukların bilinmemesi nedeniyle kimin ne yaptığının tam olarak bilinmemesi. 

#. Zaman zaman kullanıcı önceliklerin atlanıyor olması örneğin 3G desteğinin yetersiz olması. 

#. Dışarıdan gelen bir gönüllünün proje katkı vermesi çok zor bu yüzden gönüllü geliştirici sayısı çok az.

#. Dışarıda yer alanlara onları tatmin edecek bir geri bildirimde bulunulmaması. 

#. Aylık dergilerle CD dağıtılmıyor ve yeterli tanıtım yapılmıyor. (Bu konuyla ilgili sorunun camia ilişkilerinden kaynaklanmadığı için tartışılmasına gerek olmadığına dair fikirler söylendi.)

#. Özgürlükiçini seviyoruz ama bununla birlikte sitenin Pardus'un patronu olarak davranıyor olması hoş değil.

İlk üç sorunun tartışılmasının karara bağlanmasını takiben Erkan Tekman "Bir soru ile başlıyoruz; teknik kararların toplulukça alınmamasına örnel olarak ne söylebiliriz?" dedi. Genel sesler soruya Jira karşılığını verdi. Fatih Aşıcı "Parmakla gösterilecek olaylardan genelleme yapılıyor gibi geliyor bana" dedi. Erkan Tekman sözlerini "Aslında her konuda önerileri toplamaya çalışıyoruz ama genelde teknik konularda geri cevap alamıyoruz" diyerek tamamladı. Ekin Meroğlu söz alarak Jira ile ilgili tartışmayı başlatan noktada onlarca teknik soru vardı ve hiç birine cevap gelmedi ama Jira hakkında çok yazıldı dedi. Serbülent Ünsal söze karışarak "ama her tartışmaya katkı verilemiyor derken" Koray Löker araya girerek "Jira'yı kenara bırakırsak başka karar olarak -camiya danışılmadan alının karar anlamında- ne gösterebiliyorsunuz?" dedi. İlk sözü olan Erkan Tekman "Yanılmıyorsam 2007 yılından bu yana teknik konuların camiaya açık olmayan bir listede tartışılmasına karşı olan ve iç listeye yazılanı dışarıya yazmayana karşı olan benim. Bu durumun bazı istisnaları olabiliyor özellikle sürüme yaklaşılan zamanlarda. Bunun temel nedeni zamanlama sıkıntısı." dedi ve Ekin Meroğlu bunu onayladı. Erkan Tekman sözlerine "2011 (yılı) itirbari ile bu durum tamamen ortadan kalkıyor olacak. İç listede teknik karar kural olarak alınmıyordu ve bundan sonra ki süreçte de alınmayacak. Herhangi bir teknik kararın topluluk ile tartışılmadan alınması konusunu ben kabul etmiyorum" dedi ve "Pardus bir özgür yazılım projesidir. Camiasına önem verir ve kararlarını camia ile alır bunun aksini söyleyen varsa tartışalım" diyerek noktaladı. Bu noktada katılımcılardan ek bir örnek gelmedi.

Söz alan **Fatih Aşıcı**, "Örneğin sözleşmeli projelerde yapılacak bir iyileştirmenin önceliği yüksek ve bunu (işplanımda) öne almaya çalışıyorum ama bunu geliştirici listesinde söylediğim zaman dışarıda yer alan arkadaşlardan tepki alıyorum. Topluluğun önceliği ile kurumsal önceliklerimiz örtüşmeyebiliyor." dedi. Sözlerine devam eden Fatih Aşıcı, "Bana kimse bu özelliği de yap dememeli aslında, eğer biri istiyorsa yapsın da yazılıma koyalım bu özgür yazılımın bir özelliği." dedi. Katılımcılardan bir itiraz gelmedi. Koray Löker bu konuya ilişkin tartışmanın yeterli olduğunu ve başka bir konuya geçilmesinden yana olduğunu bu konuya ilişkin çözümün yönetişim modeli oturumunda konuşulmasının faydalı olduğunu eklenecek bir şey olup olmadığını sordu. Necdet Yücel söz alarak "Hangi konuda karar vereceğimi bilmediğimden (konuya) örnek veremiyorum bu yüzden aklımda ekip kendi arasında karar alıyor diye bir kanı oluşturuyor." dedi. Erkan Tekman "Bunun nedeni teknik kararlara topluluğun karıştırılmaması değil iletişimdir. Biz olabildiğince her şeyin açığa konmasını istiyoruz ama bunları zaman zaman en sona bırakıyoruz. Yine de bu güne kadar sorup da bunlar seni ilgilendirmez diye yanıt alan olduğunu sanmıyorum. Bu olsa olsa bir iletişim problemidir. Kararlar içeride alınıyor sonra tebliğ ediliyor demek değildir bu." dedi

**Bahadır Kandemir** söz alarak "Jira konusundan sonra araştırma yaparak son üç aya baktığımda geliştirici listesinde teknik konularda (UEKAE çalışanlarını kastederek) sadece kendi kendimize yazmışız ve geri dönüş almamışız işin bir de bu yanı var." dedi. Hakan Uygun söz alarak "Şu an geliştirici listesi normalden fazla gürültülü ve benim zamanım bunu takip için çok kısıtlı. Bu yüzden günlük geliştirme sürecinden farklı olarak bir başka listede teknik konuların konuşulması gerekiyor. Örneğin Ack/Nack (süreci) bir gürültü nedeni ve mesela PiSi ile ilgili bir günlük tartışma da gürültü nedeni. Bu yüzden teknik konular için her proje için değil ama temel tasarımı belirleyecek konular için bir e-posta listesi açalım." dedi. Necdet Yücel geliştirici listesini okumayıp politikalar listesini okuyacak adam olacak mı diye soruduğunda Hakan Uygun mesela ben dedi. Katılımcılardan bazıları bunu ayırmanın kolay olmayacağını söyledi. Sonuç olarak konunun devamının yönetişim oturumunda tartışılmasına karar verildi.

**Gökçen Eraslan** mevcut oturumun amacını sordu. Amacın, camianın UEKAE'den beklentilerinin neler olduğunu ama bu beklentilerin nasıl çözüleceği konusunun bu oturumun konusu olmadığı belirlendi. Bunun ardından listede yer alan diğer konuya (camia içi iletişim konusu) geçildi.

**Serbülent Ünsal** giriş sözünü alarak "Ekranın karşısına oturduğumuzda çok farklı oluyoruz. Örneğin Fatih (Aşıcı) *şeker* gibi bir çocuk. Tartışma ortamına girdiğinde içindeki *Dexter* ortaya çıkıyor ve sert üsluplarla yazıyor. Bunun nedeninin üstündeki baskı ve sorumluluk olduğunu anlıyorum ama dışarıdan gözüken UEKAE geliştiricisi birini dövdü oluyor." dedi. Koray Löker, projede Pardus'ta çalışarak para kazananla parasını başka yerden kazanan arasında fark olmadığını söylemeye çalışarak bu duruma inanmayan varsa bu temel bir sorun dedi. Sözlerine "Önce bunun üstünden gidelim zira bu durum diğer konuların da temel nedeni olabilir. Sonuçta birinin uslubunun sert olması genel bir sorun ama onun aynı zamanda Tübitak çalışanı olması ek bir sorun mu?" diyerek devam etti. Serbülent Ünsal bunun ek bir sorun olduğuna inandığını söyledi ve sözlerine "Burada yanlış bir algı var sanki bende böyle bir algı yok ama toplulukta böyle bir algı olduğunu düşünüyorum. Birinin TÜBİTAK çalışanı olmasının söylediği sözleri daha güçlü bir hale getirdiğine inanıyorum. TÜBİTAK çalışanı olmayan biri mail yazarken bir kere düşünüyorsa bu algının oluşmaması için bir TÜBİTAK çalışananın mail yazarken üç kere düşünüyor olması lazım." diyerek devam etti. Ahmet Aygün söyleneni onaylayarak "Diğer sorumlulukların yanında UEKAE çalışanlarına bir sorumluluk da bu konuda yükleniyor. Yeni geliştirici kazanmak, motivasyon sağlamak en çok projede (profesyonel olarak) çalışanların sorumluluğu." dedi. UEKAE çalışınlarından bazı itirazlar gelmekle birlikte Ahmet Aygün proje ile ilgili kendi geçmişinden örnekler vererek UEKAE çalışanlarının daha fazla sorumluluk sahibi olduğunu düşündüğünü söyledi.

**Ali ışıngör** camia iletişimi konusunda bir örnek vermek istedi ve "Jira redmine konusunu ayrı tutmak lazım belki ama Gökçe'nin yazdığı mailden (2011 ana konusu) sonra dışarıdan konuştuğum -ve UEKAE çalışanı- arkadaşlarımın Jira ile ilgili olarak benim de içime sinmedi dediğini gördüm. Jira'yı (zamanında) ilk ben önerdim ve Onur Küçük uçsa da kaçsa da özgür olmayan bir yazılıma hayır dedikten sonra bu salondaki üç kişi e-postanın altına +1 yazdı. (Jira kullanımına) Karşı olduğunu bildiklerimin o tartışmada kendi cevaplarını yazmıyor olması cevap yazanın Pardus'un sözcüsü gibi gözükmesine neden oluyor. Bu noktada beni asıl rahatsız eden herkesin fikirlerini söylememesi. Bunun için kapalı devrede döndürdüğünüz tartışmaları -çay konuşması vd- geliştirici listesine taşımalısınız." dedi

**Eren Türkay**, Ahmet Aygün'ün söylediğine cevaben kendi hikayesini anlatarak geliştirici kanalında yapılan sohbetlerin kendisini projeye çektiğini ama özellikle irc'de zaman geçirerek bizlerin (UEKAE çalışanları) de ulaşılabilir insanlar olduğunu göstermemizde fayda olduğunu ve bu yapılırsa iletişimin kolaylaşacağını ve uslubumuzun daha net gözükeceğini düşünüyorum diyerek sözlerini noktaladı. Mete Katırcıoğlu, söz alarak şunları söyledi: "Geliştiriciler ve camianın genelinde siz biz tartışması var. Her yerde bu tartışma yürüyor. Bu olayın çıkış noktasını bilmemekle birlikte ilk nesil ekibin dışarıdan gelenlerle çok daha fazla iletişim halinde olduğundan birbirlerini daha iyi tanıyordu. Fatih (Aşıcı) ve Ozan'nın (Çağlayan) verdiği cevaplara tepkisel yaklaşılmasının nedeni kimseninin bizi tanımıyor olması. Son bir iki senedir ekibin değişmesi ile birlikte yeni gelen ekibin camiayı tanımaması nedeni ile siz biz tartışması oluşuyor." dedi Koray Löker Mete söylediğin alınganlığı azaltabilir ama burada bir gruplaşma var dedi. Mete Katırcıoğlu, "Katkıcı uzayını çizerken siz biz olmamak için biz bir camiayız demeye çalıştık." dedi ve Jira tartışmasına geldiğimiz zaman KaDüK ekibinin hatası var. Bizim bu aracı (Jira) dışarıya paylaşma niyetimiz yoktu ve UEKAE içindeki işlerimizi kotarmak maksadıyla kullanmayı planlıyorduk. Jiranın dışarıya açılması bu yüzden bizim hatamız. Oradaki tartışma bence Jira tartışması ya da karar verme tartışması değil sadece bizim hatamızdı diye düşünüyorum." şeklinde sözlerini sürdürdü.



**Ekin Meroğlu** Ali Işıngör'e cevaben; (E-posta listesinde) "Konuşmuyorum çünkü bu durumun ne kadar kişisel bir tartışmaya gideceğinin farkındayım. Birbirlerini çok iyi tanıyan arkadaşların küsecekleri belliydi ve sonuçta olmadığımız şey kalmadı. Olaylara müdahil olmadığım halde ne kadar sinirlendiğim de belli ve bu yüzden birbirimizin yüzüne bakmayacağımız lafları söyleyeceğimiz tartışmaların parçası olmayacağım." dedi. Sözlerini "Milletin bütün enerjisini bu tartışmaya yönlendirmesi ve teknik bir tartışmadan buraya gelinmesi halinde benim bu listeye yazacağım tek bir e-posta yok. Bunu burada söylememenin belki bir anlamı yok ama artık teknik bir konuya cevap alamamaktan çok sıkıldım. Depo işleyişi ile ilgili kaç belge yazdığımı unuttum ama hala belge yok deniyor; birbirimize gireceğimiz zaman her mecrada Allah Allah diye hücum ediliyor. Bu listede sadece hınç olduğunu düşünüyorum." diyerek noktaladı.

**Erkan Tekman** çözüm bulmayacaksak sorun konuşmayalım dedi ve UEKAE ekibi olarak düşüncemiz içeride yaptığımız tüm toplantıların tutanaklarının yazılması ve yayınlanması konusunda bir adım atmak. Geliştirici listesi yanında yan (iletişim) yolumuz twitter oldu. Bu yüzden mesela irc toplantılarını arttırmak bir çözüm. Arada bir de yüz yüze gelmek de gerekiyor. Ahmet Aygün ve Eren Türkay'ın camiya katılım hikayesi doğru ve insani ilişkilerden geçiyor ama illa herkesin UEKAE ekibinden sevdiği kişilerin etrafında toplanması gerekiyor diye bir şey yok. Temel önerim irc toplantıları yapmak + seyrek de olsa yüz yüze toplantılara devam etmek ve iç toplantı belgelerinin duyurulması.

**Necdet Yücel** sözü alarak Ekin Meroğlu ve diğerlerini (tartışmalara katılmayanları kastederek) anlıyorum çok çeşitli nedenlerden listeye yazmıyorlar. Bir iki kişinin gerekçelerini anlıyorum ama kimse bu kavga içinde yer almayacaksa bu listeyi lağvedelim dedi. Fatih Aşıcı söz alarak bu projeye en son girenlerden ikisi Serdar (Dalgıç) ve İbrahim (Güngör). Onların UEKAE'ye girmeden önce bulunduğu tartışmalarda var ve Serdar buraya (UEKAE manasında) gelmeden önce Fatih'in yazdıkları bana batardı itirafında bulundu dedi. Sözlerini "Geçen günlerde Serdar (Dalgıç) birine cevap yazarken sert bir e-posta attığında bu durum tatsızlığa yol açmayacak mı dediğimde o benim arkadaşım dedi ve gerçekten sorun çıkmadı. Eski konularla da ilgili olarak arada samimiyet olduğunu görüyorum. Emin olun yazdığım her şeyi kaç kere okuyorum ve bizim de insan olduğumuz bazen unutuluyor. Bazen de benim kendimi kaybettiğim oluyor." şeklinde sürdürdü. Öneri olarak "Saygı sınırını aşan bir konu olduğunda birilerinin de araya girip bunun doğru olmadını söylemesi gerekiyor." dedi. Serbülent Ünsal Erkan Tekman'ın söylediği çözüm önerisine ek olarak Ali Işıngör ve Necdet Yücel'in dile getirmeye çalıştığı UEKAE ekibinin bir konu hakkında görüşü haline gelen monoblok görüntüyü kırmak gerekiyor dedi. Sözlerine  "İçeride söylenen dışarıya yansımadığı için monoblok görüntü oluşuyor. Neden ne olursa olsun o monoblok görüntüyü kırmak gerekiyor. Zira insanlar bu blok yapıya da kızıyor. Birinin (UEKAE çalışanlarını kastederek) beğenmediği bir e-postaya cevabı ofis arkadaşının masasına giderek söylemek yerine e-posta atarak yapması gerekiyor. O zaman herkesin fikri olduğu ortaya çıkacak ve yapı kırılacak." diyerek devam etti. Serbülent Ünsal öneri olarak geliştirici listesine bir ya da iki uslup konusunda uyarıda bulunabilecek tarafsız moderatör koymak gerektiğini söyledi. Erkan Tekman tarafsız kim dedi? Serbülent Ünsal Koray Löker'i önerdi. Erkan Tekman az önceki konuşmaya dönerek farklı düşünen UEKAE çalışanları listeye yazarsa ne olacak sonra ne olacak diye sorduğunda Serbülent Ünsal tepkiler azalacak. Herkes bana karşı diyen insanlar UEKAE çalışanlarını da karşısına alıyor monoblok bir görüntü olduğunda dedi. Erkan Tekman, sorunu neden monoblok olduğumuzu düşünenler de aramıyoruz da kendimizde arıyoruz diye sordu. 

**Gökmen Göksel**, Necdet Yücel'e cevaben; cevap yazmayanlardan biri olarak o yazıları yazanlar benim değer verdiğim insanlar ve böyle bir şey yazıldığında bu insanlara cevap yazarsam yanlış anlaşılacağını düşündüm dedi Semen Cirit söz alarak "Bu sunumu (sabah oturumunda yaptığı sunumu kastederek) hazırlarken okuduğum bir makalede özgür yazılım camiasında opsyionel tartışma ve duygulanımlı tartışmalar olduğunu gördüm. Duyguların karışmadığı tartışmalar çok yararlı aksi tartışmalar topluluğu yok etmeye kadar gidebiliyor. Bu yüzden bu tartışmaları engelelyecek bir arabulucu olması konusunda bir fayda var." dedi Hakan Uygun bunun üstüne örneğin LKD listelerinde her listede iki tane moderatör var. Tartışmaları takip edip usluba ilişkin kusurlar olduğunda üyeleri iki hafta sadece okuma moduna geçmirmeye yetkililer. Bu kişileri nasıl seçtiniz diye sorulduğunda hem gönüllülük hem de her listede kimin sözünün geçeceğini düşünerek bu ünvanı verdik dedi. Ali Işıngör bu minvalde biz benzer işleri Özgürlükİçin'de liyakat ve yapılanlara bakarak çeşitli moderasyonları vererek yapıyoruz dedi.

**Fatih Aşıcı** araya girerek katkıların beğenilmediği konusunun tartışılacak noktaya eklenmesini rica etti. Bu durum Ahmet Aygün tarafından bu bence sadece iletişim sorunudur diyerek yorumlandı. Ali Işıngör örneğin Ali Erkan İmrek'in benzer bir şey söylediğini söyledi. Topluluktaki kanaat önderleri ile geliştiricileri bir araya getirmek gerektiğini söyleyerek; örneğin SaCiT'in e-postalarına pek cevap verilmiyor ve bu kişi UEKAE tarafından önemsenmiyor dedi. Erkan Tekman "Bu (SaCiT'i kastederek) dünyada içinde bir kurum / şirket desteği olan dağıtımlarda zaten yapılmıyan bir işti ve ilk defa Pardus yapıyor. Eğer dünyada hiç yapılmayan bir şeyi biz yapıyorsak ve karşı taraf biz ciddiye alınmıyoruz diyorsa kusura bakmayın sorun burada camiada. Bunun işlemesinde problem varsa bunun temel nedeni bizden ve camiadan kaynaklanıyor olabilir. Bu proje camiasını ciddiye almıyor diyen varsa bununla boy ölçüşürüm. Bu proje amiral gemisinin ürün yöneticisini camiadan seçmişken camiayı ciddiye almıyor diyemezsiniz. Süreci işletemiyorsak bu bizim ortak problemimizdir." dedi

**Ekin Meroğlu** araya girerek "Bir e-posta atılınca ciddiye alınmıyor. Bir e-postanın ciddiye alınması için yazanın da buna imkan hazırlaması gerekiyor. Havanda su dövecek konular tartışılmaya başaldığında buna cevap alınmaması son derece doğal. Geliştiricinin (UEKAE ekibinden olsun olmasın) önceliği mail atana cevap vermek değil. Birine cevap atacağım zaman, harcıyacağım zamana da bakıyorum ve bazen cevap vermiyorum." dedi.

**Hakan Şimşek** camiaya ve Pardus ekibine yeni gelen biri olarak insanlar sürekli eskiden her şeyin farklı yapıldığını söylendiğini duyduğunu söyledi. Sözlerine "Ekip büyüdükçe bazı şeyler değişiyor ve çıkan Pardus ürünlerine baktığımda ürünler değişiyor gelişiyor. Bunun bir bedeli de var. Cevap alma ve zaman ayırma konusu zorlaşıyor. Değişimin sancılarını bazıları sindiriyor bazıları ağlıyor ve gidiyor. İnsanlar değişimi gördükçe buna katkıda bulunacaktır. Bunun aşmanın yolu tek taraflı adım atmak değil. Bu yüzden bir tarafın adım atması ile iş çözülmez" dedi.

Bunun ardından diğer maddelerin elektronik ortamda tartışılmasına karar verilerek oturum sonlandı.
