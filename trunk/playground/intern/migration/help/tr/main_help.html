<html>
<head>
  <title>Göç Aracı</title>
  <meta http-equiv="Content-Type" content="text/html; charset=utf-8" />
  <link rel="stylesheet" href="../help.css" type="text/css" />
</head>

<body>
<h1>Göç Aracı</h1>
<p><b>Pardus Göç Aracı</b>, bilgisayarınızda önceden yüklü olan işletim sistemlerinden Pardus'a dosya ve ayarlarınızı aktarmanızı sağlar. Böylece yeni kurulumdan sonra elle yapmak zorunda kaldığınız pek çok değişiklik, dört adımda otomatik olarak gerçekleşmiş olur.</p>
<p>Göç aracı ile aşağıdaki verileri aktarabilirsiniz:</p>
<ul>
  <li>İnternet tarayıcı yer imleri (Firefox ve Internet Explorer)</li>
  <li>Masaüstü duvar kağıdı</li>
  <li>Belgelerim, resimlerim, müziklerim, videolarım ve masaüstü dizinlerinde bulunan dosyalar</li>
</ul>
<p>Şimdi adım adım programın nasıl kullanıldığını görelim:</p>
<h2>1. Kullanıcının Seçilmesi</h2>
<p>Uygulama bu aşamada, bilgisayarınızda daha önce yüklü bulunan işletim sistemlerini ve bu işletim sistemlerinde hesabı olan kullanıcıları tarar. Bulduğu kullanıcıları ve işletim sistemlerini listeler. Bu açılır listeden, ayarlarını aktarmak istediğiniz kullanıcıyı seçip <b>ileri</b> tuşuna tıklayarak devam edebilirsiniz.</p>
<h2>2. Ayarların Seçilmesi</h2>
<p>Kullanıcı seçiminin ardından program, seçilen kullanıcı ile ilgili verileri inceleyerek bunlardan Pardus'a aktarılabilir olanları belirler. Ardından aktarılabilir ayarların bulunduğu bir liste gelir. Bu listede aşağıdaki seçenekler yer alır:</p>
<ul>
  <li><b>Duvar Kağıdı: </b>Eski duvar kağıdınızın ve şu anda geçerli olan Pardus duvar kağıdınızın ön izlemelerini görebileceğiniz bu grupta, kullanmak istediğiniz resmi seçebilirsiniz. "Duvar kağıdını değiştirme" seçeneğini işaretlerseniz herhangi bir değişiklik yapılmayacaktır. "Eski duvar kağıdımı kullan" seçeneğini işaretlemeniz halinde, eski işletim sisteminizde bulunan duvar kağıdı Pardus'a kopyalanacak ve standart duvar kağıdınız olarak ayarlanacaktır.</li>
  <li><b>Yer İmleri: </b>Önceki işletim sisteminizde yer alan web tarayıcılarının listeleneceği bu grupta, yer imlerini (sık kullanılanları) kopyalamak istediğiniz programları seçebilirsiniz. Böylece seçtiğiniz programda bulunan bağlantılar, Firefox'un <b>yer imleri</b> menüsüne eklenecektir.</li>
  <li><b>Hesaplar: </b>Diğer işletim sisteminizde yer alan e-posta programları, anında mesajlaşma araçları gibi uygulamaların listeleneceği bu grupta, hangi uygulamaların hesaplarını aktarmak istediğinizi seçebilirsiniz. Seçtiğiniz programlarda bulunan hesaplar türlerine göre Kopete, KMail, KNode ve Akregator uygulamalarına aktarılacaktır.</li>
</ul>
<h2>3. Dosyaların Seçilmesi</h2>
<p>Bu sayfada, eski işletim sisteminizin <b>masaüstü</b>, <b>belgelerim</b> gibi dizinlerinde bulunan dosyalara Pardus'ta kolayca erişebilmek için gerekli ayarlamaları yapabilirsiniz. Sayfadaki seçenekler ve işlevleri şöyledir:</p>
<ul>
  <li><b>Hiçbir şey yapma: </b>Bu seçenek, adından da anlaşılabileceği gibi bilgisayarınızda herhangi bir değişiklik yapmaz. Eski dosyalarınıza daha önce bulundukları konumdan kullanmaya devam edebilirsiniz.</li>
  <li><b>Masaüstüme linklerini ekle: </b>Bu seçeneği işaretlerseniz, masaüstünüze diğer işletim sisteminde bulunan dizinlerinizin kısayolları eklenir. Böylece bu dosyalara kolayca erişebilirsiniz. Ancak eski işletim sisteminizi silmeniz halinde bu dosyaları da kullanamayacağınızı unutmayın.</li>
  <li><b>Dosyaları şu dizine kopyala: </b>Bu seçeneği işaretlerseniz, kopyalayabileceğiniz dosyaları ve bunları aktaracağınız dizini seçebileceğiniz araçlar aktif hale gelir. Sadece istediğiniz dosyaları seçerek, disk alanından tasarruf edebilirsiniz. Dosyaları kopyaladığınız dizini de istediğiniz gibi değiştirebilirsiniz. Daha önce var olmayan bir dizin adı yazarsanız, ileri tuşuna bastığınızda otomatik olarak oluşturulacaktır. Dosya kopyalama seçeneği sayesinde eski dosyalarınızı Pardus'ta rahatça kullanabilirsiniz. Ancak Pardus'ta değiştirdiğiniz dosyaların, diğer işletim sistemindeki dosyaları etkilemeyeceğini unutmayın.</li>
</ul>
<h2>4. Ayarların Uygulanması</h2>
<p>Bu aşamada, önceki sayfalarda seçmiş olduğunuz değişiklikler bilgisayarınıza uygulanır. İşlemler sırasında bekleyip, yapılan değişlikleri ve ilerleme durumunu kontrol edebilirsiniz. Bir hata olması halinde, simgeler buna göre değişir. Çubuk %100'e ulaşığında işlemler tamamlanmış olur. Artık işletim sistemi değiştirmenin sancısını yaşamadan Pardus'un gücünü ve işlevselliğini rahatça kullanabilirsiniz :)</p>
</body>

</html>