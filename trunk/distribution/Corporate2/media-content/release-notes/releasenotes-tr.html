<html>
<head>
<title>Pardus Kurumsal 2 Sürüm Notları</title>
<meta HTTP-EQUIV="content-type" CONTENT="text/html; charset=UTF-8">
</head>
<body>

<h1>Pardus Kurumsal 2 Sürüm Notları</h1>

<h2>1. Pardus Kurumsal 2'ye Hoşgeldiniz!</h2>

Pardus geliştiricileri, çevirmenleri, belge yazarları ve sanatçılarının desteği ile hazırlanan Pardus Kurumsal 2 sürümüne hoşgeldiniz. Pardus serisinin bu yeni sürümü özgür yazılım dünyasının en yeni teknolojilerini sunmaktadır. Pardus Kurumsal 2 hakkında daha fazla bilgiye <a href="http://www.pardus.org.tr">http://www.pardus.org.tr</a> ve <a href="http://www.ozgurlukicin.com">http://www.ozgurlukicin.com</a> sayfalarından ulaşabilirsiniz.

<h3>1.1. İstek ve önerileriniz</h3>

Pardus Kurumsal 2'ye ilişkin istek ve önerilerinizi ya da hata bildirimlerinizi <a href="http://hata.pardus.org.tr">http://hata.pardus.org.tr</a> adresinde bulunan hata bildirim sistemine iletebilirsiniz. Göndereceğiniz hata bildirimleri ve öneriler Pardus geliştiricileri tarafından incelenecek ve çözümler güncellemeyle kullanıcılara sunulacaktır. Şimdiden destek olan tüm Pardus kullanıcılarına teşekkür ederiz.

<h2>2. Neler yeni?</h2>
<h3>2.1. Pardus Teknolojilerindeki Yenilikler</h3>

Pardus Kurumsal 2, Pardus'un temel teknolojileri olan PiSi ve COMAR'da birçok yeni özelliği desteklerken, daha sorunsuz bir kurulum için YALI'nın güncellenmiş sürümünü kullanıyor.
<br><br>

Bütün Pardus yönetim araçları yeni KDE4 teknolojileri ile uyumlu çalışacak şekilde gözden geçirildi. Hızlıca bağlanılan ağı değiştirebilen Ağ Plasma Programcığı, sistem servislerini yönetme ve durumlarını masaüstünden takip etmeye yarayan Servis Plasma Programcığı öntanımlı olarak kurulu geliyor.
<br><br>

Geliştirilen önbellek sistemi ile <strong>Paket Yöneticisi</strong> ve <strong>PiSi</strong> artık çok daha hızlı çalışıyor. PiSi'nin paketleme sisteminde yapılan iyileştirmelerle artık paketler ortalama %20 daha küçük. Öntanımlı olarak delta paket desteğinin açık olduğu Pardus Kurumsal 2 sürümünde paket kurma ve güncelleme işlemleri daha az ağ bağlantısı kullanıyor ve çok daha hızlı yapılıyor. Paket bileşenlerindeki değişiklikler ile artık Paket Yöneticisi'nde istenilen araçları bulmak çok daha kolay.
<br><br>

<strong>Yalı</strong> ve PiSi'de yapılan iyileştirmeler ile kurulum hızı 2 kat artan Pardus Kurumsal 2, ortalama bir bilgisayara 15 dakikada kurulabiliyor. Ayrıca kurulu sisteminizde son yapılan güncellemeleri geri almak, silinen önyükleyiciyi tekrar yüklemek vb. kurtarma ve sorun giderme işlemleri de yeni Yalı ile yapılabiliyor.

<h3>2.2. Görsel Değişiklikler</h3>

Pardus Kurumsal 2 sürümü öntanımlı olarak BCTango simge temasıyla geliyor. Tango simge setinin KDE için zenginleştirilmiş bir sürümü olan BCTango ile Pardus Kurumsal 2 daha şık ve kararlı bir havaya sahip oluyor.

<h3>2.3. KDE Masaüstü Ortamı</h3>

Pardus Kurumsal 2 sürümü öntanımlı olarak KDE 3.5.10 masaüstü ortamını kullanıyor. Kararlılığını ıspatlamış bu sürüm, özellikle performans bakımından kurumsal gerekleri fazlasıyla yerine getiriyor.
<br><br>

<h3>2.4. Güncellenen Bileşenler</h3>

Pardus Kurumsal 2 sürümü, Pardus teknolojilerindeki yeniliklerin yanında bir çok güncellemeyi de içeriyor:
</br>

<ul>
    <li>KDE 3.5.10</li>
    <li>Linux Çekirdeği sürüm 2.6.32.7</li>
    <li>Openoffice Ofis Araç Seti 3.1.1.5</li>
    <li>Firefox Internet Tarayıcı 3.5.7</li>
    <li>Gimp 2.6.8</li>
    <li>Xorg 1.7.3.901</li>
    <li>Python 2.6.4</li>
    <li>Texlive 2008</li>
    <li>GCC 4.3.3</li>
    <li>GLIBC 2.9</li>
</ul>

<h3>2.5. Dosya sistemleri</h3>
Yeni nesil dosya sistemi ext4, Pardus Kurumsal 2 sürümüyle birlikte öntanımlı dosya sistemi olarak geliyor. ext3 ile kıyaslandığında hem dosya sistemi yetenekleri açısından hem de dosya sistemi kapasitesi açısından çok daha üstün olan ext4 dosya sisteminin performansı da oldukça yüksek.
<br><br>

Ayrıca YALI kurulum ekranında, kullanmak isteyen kullanıcılar için XFS, ReiserFS ve deneysel btrfs gibi dosya sistemleri de ana sistem bölümü olarak seçilebiliyor.
<br><br>

Pardus Kurumsal 2 ile ilgili en son yenilikler ve güncellemeler için <a href="http://www.pardus.org.tr/">Pardus Internet sitesini</a> inceleyebilirsiniz.<br>

<h2>3. Kurulum gereksinimleri</h2>

Pardus Kurumsal 2 sürümünü ortalama bir donanımda çalıştırabilirsiniz. Yüksek performans için en az 512 MB RAM (bellek) ve 1400 MHz işlemci öneriyoruz. Pardus Kurumsal 2 için tavsiye edilen donanım gereksinimleri aşağıdadır:

<ul>
    <li>256 MB bellek (1GB ve üzeri tavsiye edilir)</li>
    <li>1000 MHz Intel ya da AMD işlemci (1.4 GHz ve üstü tavsiye edilir)</li>
    <li>En az 4 GB boş disk alanı (10 GB tavsiye edilir)</li>
</ul>

<br>
</body>
</html>
