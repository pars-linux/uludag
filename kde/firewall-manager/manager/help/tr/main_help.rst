Güvenlik Duvarı Yöneticisi
--------------------------

**Güvenlik Duvarı Yöneticisi**, sistemin diğer sistemlerle iletişim kurarken kullandığı portlar üzerinde kurallar tanımlamak için kullanılır. Bu kurallar sizin bilgisayarınıza yapılacak olan bağlantılarda ya da sizin bilgisayarınızın yapacağı bağlantılarda bir port üzerinden kurulmaya çalışılan bağlantıyı engellemek şeklindedir.


Güvenlik Duvarının Başlatılması
-------------------------------

Eğer sisteminizdeki Güvenlik Duvarı çalışır halde değil ise üst kısımda bulunan 'Başlat' butonuna tıklayarak güvenlik duvarını çalışır hale getirebilirsiniz. Çalışır hale gelen güvenlik duvarı kayıtlı olan kuralları uygular. Eğer bir süreç yasaklanmış bir portu kullanarak iletişim kurmak isterse bu sistem tarafından engellenecektir. Benzer şekilde dışarıdaki bir sistemden gelen bağlantılar da engellenecektir.


Güvenlik Duvarının Durdurulması
-------------------------------

Eğer sisteminizdeki Güvenlik Duvarı çalışır halde ise 'Durdur' butonuna tıklayarak durdurabilirsiniz. Durdurulan güvenlik duvarı herhangi bir kuralı uygulamayacaktır.


Gelen Bağlantı Kurallarının Düzenlenmesi
----------------------------------------

Sisteminize yapılacak olan bağlantılarla ilgili kurallar burada ele alınır. **Güvenlik Duvarı Yöneticisi** gelen tüm bağlantılar için ön tanımlı olarak reddetme kuralı koymuştur. Burada engellemenin dışında kalacak yani izin verilecek portları belirleriz. 
'Gelen Bağlantıları Engelle' ögesinin sağındaki ayar butonuna tıklayın. Eğer önceden bazı portlar eklemişseniz Güvenlik Duvarı Yöneticisi bunları listeler, eklememişseniz liste boş olacaktır. 'Ekle', 'Kaldır' butonlarını kullanarak izin verilecek portları düzenleyebilirsiniz. Bu listede olan portlar üzerinden sistemdeki ilgili sürece yapılacak bağlantılar kabul edilecektir. İzin verilecek portların denetlenme sırasını değiştirmek için 'Yukarı Taşı', 'Aşağı Taşı' butonlarını kullanın.


Giden Bağlantı Kurallarının Düzenlenmesi
----------------------------------------

Sisteminizin yapacağı bağlantılarla ilgili kurallar burada ele alınır. Eğer sisteminiz burada tanımladığınız kurallarda bulunan portlarla bağlantı açmaya çalışırsa engellenecektir. 
'Giden Bağlantıları Engelle' ögesinin sağındaki ayar butonuna tıklayın. Eğer önceden belirlemiş olduğunuz kurallar varsa listede gözükecektir, yoksa yasaklı port yok demektir. 'Ekle' ve 'Kaldır' butonlarını kullanarak yeni yasaklanacak port numaraları ekleyebilirsininz. Eklediğiniz portların denetim sırasının değişmesini sağlamak için 'Yukarı Taşı', 'Aşağı Taşı' butonlarını kullanın.


Bilgisayarın Ağ Geçidi Olarak Kullanılması
------------------------------------------

Listede ikinci sırada bulunan 'Internet Paylaşımı' adlı öge ile yerel ağınızdaki bilgisayarın sizin bilgisayarınız üzerinden internete bağlanmasının ayrlarını yapabilirsiniz. Bu ayarı yapmak için liste ögesinin sağında bulunan ayar butonuna tıklayın. Açılan ayar penceresindeki listelerden ilki internete bağlandığınız ağ arayüzüdür, ikincisi ise bilgisayarınız üzerinden internete bağlanmak isteyen bilgisayarın bağlandığı arayüzdür.
