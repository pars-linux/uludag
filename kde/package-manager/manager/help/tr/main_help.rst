Paket Yöneticisi
----------------

Pardus resmi program depolarında arama yaparak bulduğunuz programları
kurmanızı, bilgisayarınızda varolan programların yeni sürümleri çıkmış ise
güncellemenizi ve gerek duymadığınız programları bilgisayarınızdan kaldırmanızı
sağlar.

Yeni program kurulumu
---------------------

Yeni bir program kurmak için aşağıdaki işlemleri yapın.

 - Sol üst köşede bulunan **Yeni Paketleri Göster** düğmesine tıklayın.
 - Sol tarafta bulunan ve ilginizi çeken program kategorilerinden birini seçin.
 - Sağ tarafta seçtiğiniz kategori içerisinde yer alan paket programlar
   listelenecek. Buradan aradığınız ya da ilginizi çeken programların
   yanlarında bulunan kutucuğu işaretleyerek programı sepetinize ekleyin.
 - İkinci ve üçüncü maddelerdeki işlemi, kurulum yapmak istediğiniz tüm paket
   programlar için tekrarlayın.
 - Sağ üst köşede bulunan **Sepeti Göster** düğmesine tıklayarak kurmak üzere
   seçtiğiniz paketleri son bir defa kontrol edin.
 - Sepet penceresinin sağ alt köşesinde bulunan **Paketleri Kur** düğmesine
   tıklayın.

Kurulum süresi, hat kapasitenize bağlı olarak değişiklik gösterecektir.
Paketler kurulurken işlemleri ekranda görebileceksiniz. İsterseniz bu sırada
diğer işlerinizle de ilgilenebilirsiniz.

Kurulu program kaldırma
-----------------------

Sisteminizde kurulu olan bir programı kaldırmak isterseniz aşağıdaki işlemleri
yapın.

 - Sol üst köşede bulunan **Kurulu Paketleri Göster** düğmesine tıklayın.
 - Sol tarafta bulunan ve silmek istediğiniz programın içerisinde bulunduğu
   kategoriyi seçin.
 - Sağ tarafta seçtiğiniz kategori içerisinde yer alan paket programlar
   listelenecek. Kaldırmak istediğiniz programların yanında bulunan kutucuğu
   işaretleyerek programı sepetinize ekleyin.
 - İkinci ve üçüncü maddelerdeki işlemi, kaldırmak istediğiniz tüm paket
   programlar için tekrarlayın.
 - Sağ üst köşede bulunan **Sepeti Göster** düğmesine tıklayarak kaldırmak
   üzere seçtiğiniz paketleri son bir defa kontrol edin.
 - Sepet penceresinin sağ alt köşesinde bulunan **Paketleri Kaldır** düğmesine
   tıklayın.

Yüklü programları güncelleme
----------------------------

Kullandığınız bir program, güvenlik ya da işlevsellik açısından Pardus
geliştiricileri tarafından güncellenebilir.  Bu nedenle sisteminizdeki
programları belirli aralıklarda güncellemeniz gerekebilir.

Bunun için sol üst köşede bulunan **Güncellemeleri Göster** düğmesine tıklayın.
Paket yöneticisi Pardus depolarına bağlanarak sisteminizde yüklü olan
programlar arasında güncellenmesi gerekenler var ise bunların bir listesini
çıkaracaktır. Güncellenecekler listesinde tüm programları seçebilir ya da
isterseniz bunların bir kısmını seçebilirsiniz. Güncellenecek programları
seçtikten sonra **Paketleri Güncelle** düğmesine tıklayın. Programların yeni
versiyonları otomatik olarak bilgisayarınıza indirilip güncellenme işlemleri
gerçekleşecektir.

Program arama
-------------

Bir programı adıyla aratmak için tek yapmanız gereken, arama çubuğuna adını
yazmaktır. **Program, o an seçili olan küme (Yeni Paketler, Kurulu Paketler ya
da Güncellenecek paketler) içerisinde aranacaktır.**
